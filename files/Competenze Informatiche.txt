Le principali competenze informatiche si suddividono generalmente in hardware e software. Nel primo caso si fa riferimento a delle conoscenze pratiche. Sono quelle che possiedono i tecnici, ovvero coloro che sanno operare sulle parti fisiche del computer. A loro si ricorre quando abbiamo un problema causato dal guasto di componenti o cavi. Nel secondo caso, invece, si parla di abilità che hanno a che fare con i programmi e le applicazioni. Talvolta, i datori di lavoro potrebbero dare per scontata la conoscenza di alcuni programmi, come per esempio la conoscenza degli strumenti base di Office.

Negli ultimi decenni, in particolare, sono nate moltissime professioni che richiedono l'utilizzo del PC e di software specifici. La figura del digital specialist o social media manager, inesistente fino a qualche tempo fa, deve saper utilizzare per esempio tutti gli strumenti per gestire il marketing di un'azienda, come Google Analytics.

Generalmente si richiedono competenze più specifiche ai programmatori o agli sviluppatori che devono conoscere i linguaggi di programmazione. Ma cerchiamo di andare un po' più a fondo nella questione e vedere quali sono le conoscenze informatiche base e quelle più avanzate.